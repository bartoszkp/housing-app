Drodzy zasobowicze i zasobowiczki,

piszemy, żeby poinformować Was, że 31.03 będzie ostatnim dniem naszych działań na dworcu PKS oraz w naszym biurze zdalnym. Po ponad miesiącu ciężkiej wspólnej pracy czujemy, że nasze państwo oraz miasto mają narzędzia, aby przejąć nasze obowiązki w sposób systemowy, a nasz zespól wolontariuszy i wolontariuszek powoli wraca do swoich obowiązków. Nie przestajemy pomagać, mapa noclegów zagranicznych na naszej stronie www.grupazasoby.pl nadal będzie działać.

Tymczasem garść informacji przydatna w nadchodzących dniach:

1. Jeszcze przez dwa tygodnie możecie korzystać z naszej infolinii wsparcia psychoterapeutycznego pod numerem +48 732 606 143. Godziny, w których możecie dzwonić do naszych psycholożek są dostępne na grupie facebookowej Zasobów (podczepione pod sekcję z najważniejszymi postami u góry strony).

2. 31.03 (czwartek) jest dniem naszej ostatniej zmiany, ale będziecie mogli jeszcze na nas liczyć na grupie na Facebooku oraz pod telefonami. Numery, pod które będziecie mogli dzwonić w potrzebie także udostępnimy na grupie.

3. Jednocześnie informujemy Was, że od 21 marca Wasze dane osobowe nie są przetwarzane przez nieformalną Grupę Zasoby, lecz przez Fundację Ocalenie, z którą ramię w ramię działamy na rzecz uchodźców i uchodźczyń przyjeżdżających do Polski. Wraz z zamknięciem programu, dane zostaną usunięte z bazy. Do tego czasu służą tylko w celu kwaterowania osób z Ukrainy i jako anonimowa podstawa do stworzenia raportu z działań. Więcej o polityce prywatności możecie przeczytać na https://grupazasoby.pl/page/privacy, a swoimi danymi możecie zarządzać na https://grupazasoby.pl/edit.

4. Przykro nam, jeśli nie udało nam się włączyć Was aktywnie w nasze działania. Nie wszystkie oferty noclegu, które otrzymaliśmy w danym momencie odpowiadały na potrzeby przyjezdnych, często też po prostu nie nadążaliśmy za Waszymi zgłoszeniami ze względu na ich ilość. To piękne świadectwo Waszego zaangażowania.

5. Pamiętajcie, że inne programy pomocowe, w których możecie zgłaszać swoje zasoby, nadal działają - miejski program mieszkaniowy, www.sosua.org, program Centrum Wielokulturowego i Domu Ukraińskiego. Śledźcie social media, zgłaszajcie się równolegle do różnych organizacji, by ktoś potrzebujący mógł skorzystać z Waszej pomocy.

Tym samym ogromnie dziękujemy za zaoferowane z początkiem wiosny wsparcie, determinację, otwartość i chęć niesienia pomocy. Bez Was nasza praca wolontariacka nie byłaby możliwa. Tylko dzięki wam, udało nam się znaleźć zakwaterowanie już dla ponad 5000 osób w potrzebie.

Raz jeszcze, dziękujemy, i pozostajemy w kontakcie.
Zespół Grupy Zasoby
